---
title: 'Arrays'
---

> এই পেজ এখনো আপডেট করা হয় নি। এখানে আমাদের পুরাতন রিসার্সের আর্টিকেল দেওয়া আছে। খুব দ্রুতই এই পেজের কাজ সম্পন্ন করে আপডেট করা হবে। দয়া করে একটু ধৈর্য্য ধরুন।

মাহির সাহেবের অনেক দিনের ইচ্ছে একটা পার্সোনাল লাইব্রেরী তৈরি করবেন। বই পড়তে তার অনেক ভালো লাগে। সচরচর সে তার বন্ধুরদের থেকে বই নিয়ে এসে পড়ে এবং পড়া শেষে আবার ফেরত দিয়ে দেয়। তার নিজের কোনো বুক সেলফ না থাকার কারণে ইচ্ছে থাকলেও অনেক সময় বই কেনা হয়ে ওঠে না। কিন্তু পড়ার পরে কোনো বই ফেরত দিতে তার একদমই ভালো লাগে না। তার ইচ্ছে পড়া শেষে সব বই সে জমা করে রাখবে। বৃদ্ধ বয়সে তার একটা বিরাট বড় বইয়ের ভাণ্ডার হবে।

কিন্তু কোনো ভাবেই তার অর্থের যোগান হচ্ছিল না। একটা ছোট্ট লাইব্রেরী শুরু করতে চাইলেও তার কমপক্ষে ২০ হাজার টাকা লাগবে। অনেক দিন থেকেই সে অল্প অল্প করে টাকা জমাচ্ছে। তার ইচ্ছে আছে, অফিস থেকে এবার ঈদের বোনাস পেলে সে তার একটা নিজস্ব লাইব্রেরী তৈরি করবে। সেখানে সে ভিন্ন ভিন্ন টাইপের বই রাখবে। তার সাহিত্য এবং ইতিহাসের প্রতি আলাদা একটা টান কাজ করে। অবসর সময়ে বেল্কনিতে বসে কফি খেতে খেতে রোমান সাম্রাজ্যে বিচরণ করার স্বপ্ন সে অনেকবারই দেখেছে। না, এইবার তার স্বপ্ন পূরণ করতেই হবে।

তার ইচ্ছে নূন্যতম ৪০০ বই ধরবে এই রকম একটা সেলফ বানাবে। সেলফটাকে সর্বমোট ৪০ টা ভিন্ন ভিন্ন ভাগে ভাগ করবে। প্রতিটা ভাগের জন্য আলাদা করে নাম্বারিং করবে। আর নাম্বারিং টা শুরু হবে ০ থেকে। প্রতিটা ছোট বক্সের ভিতরে থাকবে আরও দশটা করে বই। ভিন্ন ভিন্ন টাইপের বই ভিন্ন ভিন্ন বক্সের মধ্যে রাখবে যেন খুব সহজেই বই গুলোকে খুঁজে পাওয়া যায়। প্রায় ৪০০ বই থেকে হুট করেই তো একটা বই খুঁজে পাওয়া যায় না, তাই না? এর জন্য বই গুলো সুন্দর করে সাজাতে হয়।

মাহির সাহেব যেহেতু একজন প্রোগ্রামার সে সিদ্ধান্ত নিলো ছোট্ট একটা অ্যাপলিকেশনও তৈরি করবে তার পার্সোনাল লাইব্রেরী ম্যানেজ করার জন্য। যেখানে সেলফ এর মত দেখতে হুবহু ডেটা টেবিল থাকবে। প্রতিটা বক্স এর একটা নাম্বার থাকবে যেটা শুরু হবে ০ থেকে। সেলফ এর ভিতরে প্রতিটা বই এরও ০ থেকে ৯ এর ভিতরে একটা নাম্বার থাকবে যেহেতু একটা বক্সে সর্বোচ্চ ১০ টা বই থাকতে পারবে। মাহির সাহেব যখন বক্স নাম্বার এবং বই এর সিরিয়াল নাম্বার দিবেন তখন ওইখানে কি বই আছে সেটা দেখা যাবে। আবার কোনো বই এর নাম লিখে সার্চ করলেও সেটা কোন বক্সের কোন সিরিয়ালে আছে সেটা বলে দেবে। খুব সহজ এবং সুন্দর একটা সিস্টেম সে তৈরি করছে তার ছোট্ট পার্সোনাল লাইব্রেরী ম্যানেজ করার জন্য।

একই ধরনের অনেক গুলো জিনিস একটা জায়গায় রাখার নামই অ্যারে। আমরা তো ভ্যারিয়েবল সম্পর্কে জেনেছি, তাই না? ভ্যারিয়েবল ব্যবহার করা হয় একটা নির্দিষ্ট ডেটা রাখার জন্য। আর অ্যারে ব্যবহার করা হয় একই ধরনের অনেক গুলো ডেটা একসাথে রাখার জন্য। ভ্যারিয়েবলের এক্সাম্পলে আমরা বাধন, মাহির এবং সাকিবের আম গুলো রাখার জন্য তিনটা ভিন্ন ভিন্ন ভ্যারিয়েবল নিয়েছিলাম। এই ক্ষেত্রে প্রত্যেকের আমের সংখ্যা জানার জন্য আমাদের প্রতিটা ভ্যারিয়েবল সম্পর্কেও জানতে হত। কিন্তু আমরা যদি প্রত্যেকের আমের সংখ্যাকে একটা অ্যারে এর ভিতরে রাখতাম তাহলে আমাদের একটা ভ্যারিয়েবল সম্পর্কে জানলেই হয়ে যেত।

একটা ক্লাসে ৩০ জন শিক্ষার্থী থাকে। আপনি যদি এই ৩০ জনের নাম, ঠিকানা এবং রেসাল্ট স্টোর করে রাখতে চান অবশ্যই আপনি ৩০ টা ভিন্ন ভিন্ন ভ্যারিয়েবলের ভিতরে রাখতে পারেন। কিন্তু এর জন্যও আপনাকে ৩০ টা ভিন্ন ভিন্ন ভ্যারিয়েবল নিতে হবে, প্রতিটা স্টুডেন্টের নাম অথবা রোল নাম্বার দিয়ে ভ্যারিয়েবল তৈরি করতে হবে। চিন্তা করেন ৩০ জন শিক্ষার্থীর প্রত্যেকের জন্য আলাদা আলাদা খাতা রয়েছে। শিক্ষক যখন ক্লাসে এসে উপস্থিতি চেক করবেন তখন প্রত্যেকের জন্য আলাদা আলাদা খাতা বের করতে হবে। প্রত্যেকের জন্য আলাদা আলাদা জায়গায় লিখে রাখতে হবে সে এসেছে কি আসে নি। এটা কতটা বিরক্তিকর কাজ হবে একজন শিক্ষকের জন্য।

তাহলে সহজ সমাধান কি? একটা নির্দিষ্ট খাতা যেখানে রোল অনুযায়ী সবার সিরিয়াল করা থাকবে। একটা খাতা থেকেই শিক্ষক সমস্ত শিক্ষার্থীর উপস্থিতি চেক করতে পারবেন। যেহেতু রোল নাম্বার দিয়ে এখানে সিরিয়াল করা আছে তাই শিক্ষক চাইলেই যে কোনো রোল থেকে বের করে আনতে পারবেন ওই শিক্ষার্থী কোন কোন দিন ক্লাসে এসেছে আর কোন দিন ক্লাসে আসে নি। এখানে যেই উপস্থিতি খাতার কথা বলা হচ্ছে সেটাই হচ্ছে অ্যারে। আর রোল নাম্বার দিয়ে যে শিক্ষার্থীদের সিরিয়াল করে রাখা হচ্ছে সেটা হচ্ছে ইনডেক্স নাম্বার। অ্যারের ইনডেক্স নাম্বার আর রোল নাম্বারের মধ্যে শুধু একটাই পার্থক্য। আর সেটা হচ্ছে রোল নাম্বার শুরু হয় ১ থেকে, অ্যারে ইনডেক্স নাম্বার শুরু হয় ০ থেকে।

যদি আপনার কাছে একটা অ্যারে থাকে এবং সেখানে ৩ টা ডেটা থাকে তাহলে ০ নাম্বার ইনডেক্সে আছে প্রথম ডেটা, ১ নাম্বার ইনডেক্সে আছে দ্বিতীয় ডেটা আর ২ নাম্বার ইনডেক্সে আছে তৃতীয় ডেটা। এই ইনডেক্স নাম্বার ব্যবহার করে আমরা যে কোনো ডেটা বের করে আনতে পারি। আর যেহেতু সব ডেটা একটা অ্যারের ভিতরে আছে তাই আমাদের শুধু একটা ভ্যারিয়েবলের দরকার হবে। ভ্যারিয়েবল অন্যান্য ডেটার মতো অ্যারেও ধারণ করে রাখতে পারে।

আমরা একটু মাহির সাহেবের কাছে ফিরে যায়। মাহির সাহেবের গল্পে আমরা অনেক গুলো অ্যারে নিয়ে কথা বলেছি। একটু ভালো করে লক্ষ্য করলেই আপনি সব গুলো অ্যারেই খুঁজে পাবেন। সবার প্রথমে যেই অ্যারেটা আছে এবং যেটা নিশ্চিত ভাবেই আপনার দৃষ্টিগোচর হবে না সেটা হচ্ছে একটা বই। আপনি হয়তো ভাবছেন বই কিভাবে একটা অ্যারে হতে পারে? এটা তো একটা সিঙ্গেল ডেটা, আমরা চাইলেই ভ্যারিয়েবলের ভিতরে একটা বইকে রাখতে পারি। অনেক গুলো বই যদি হতো তাহলে সেটা অ্যারে হতে পারতো।

আপনি ঠিকই ধরেছেন, কিন্তু আপনি যদি আর একটু গভীরে গিয়ে চিন্তা করেন তাহলেই আপনি বুঝতে পারবেন বইও একটা অ্যারে। একটা বই এর ভিতরে কয়েকশ পৃষ্ঠা রয়েছে। এখানে প্রতিটা পৃষ্ঠা একটা করে ডেটা, আর সব গুলো পৃষ্ঠা দিয়ে একটা বই। তার মানে বই নিজেও একটা অ্যারে, পৃষ্ঠার অ্যারে। এখানে প্রতিটা পৃষ্ঠার আবার একটা করে নাম্বার আছে যাকে আমরা অ্যারে ইনডেক্স এর সাথে তুলনা করতে পারি। কারণ আমরা পৃষ্ঠা নাম্বার ধরে ধরে খুব সহজেই পুরো বই ট্রাভার্স মানে বিচরণ করতে পারি।

মাহির সাহেব তার সেলফে ৪০ টা বক্স চাচ্ছেন। এই ক্ষেত্রে পুরো সেলফটা একটা অ্যারে হয়ে গেলো। এখন আমরা বলতে পারি সেলফ হচ্ছে বক্সের অ্যারে এবং বক্স নাম্বার ধরে ধরে কোন বক্সে কি আছে তা আমরা বের করে আনতে পারবো। আবার প্রতিটা বক্সের ভিতরে ১০ টা করে বই থাকবে। এই জন্য প্রতিটা বক্স নিজেও একটা অ্যারে, বই এর অ্যারে। আসলে আমরা যেদিকে তাকাবো সেদিকেই অ্যারে দেখতে পারবো। ক্লাসরুমে একটি বেঞ্চে ৩ জন বসতে পারে, তাহলে বেঞ্চ একটা অ্যারে। ক্লাসরুমে আবার ১২ টা বেঞ্চ আছে, তাহলে আমরা বলতেই পারি ক্লাসরুম হচ্ছে বেঞ্চের অ্যারে। একটা ক্লাসে ৩০ জন শিক্ষার্থী আছে, তাহলে ক্লাস হচ্ছে শিক্ষার্থীর অ্যারে। একটা ট্রেনে ১০ টা বগি আছে, ট্রেন হচ্ছে বগির অ্যারে। দোকানে একসাথে ১২ টা চিপসের প্যাকেট ঝুলিয়ে রাখে, এটাও একটা অ্যারে। আপনি যদি এখন চার পাশে একটু ভালো করে তাকান তাহলে আপনি সব জায়গাতেই অ্যারে খুঁজে পাবেন। আর বাস্তব জীবনে যদি আপনি অ্যারে খুঁজে পান তাহলে প্রোগ্রামিং এও আপনি অ্যারে নিয়ে কাজ করতে পারবেন। কারণ প্রোগ্রামিং হচ্ছে বাস্তব জীবনের প্রতিচ্ছবি।
